## Programmeren voor mensen

Een programma schrijf je niet alleen om dit uit te laten voeren door een computer. Je schrijft dit ook zodat *mensen* het kunnen lezen en begrijpen. In de eerste plaats moet je zelf je programma later kunnen begrijpen, als je dit nog eens wilt aanpassen. Maar ook anderen moeten je programma lezen en begrijpen. Dit geldt zowel in een professionele als in een onderwijsomgeving.
Als je een programma schrijft voor mensen, gebruik je regels die voor een computer niet zo van belang zijn. Denk bijvoorbeeld aan:

* gebruik van betekenisvolle namen;
* manier van schrijven van namen;
* inspringen van de programmatekst;
* indeling van het programma (wat staat waar?).

In een professionele omgeving maak je vaak afspraken die het gemakkelijker maken om elkaars programma's te begrijpen. Het helpt als iedereen dezelfde regels gebruikt: je herkent dan eerder bepaalde patronen in een programma.

Enkele voorbeelden van dergelijke *style guides* voor JavaScript-programma's:

* [W3Schools](http://www.w3schools.com/js/js_conventions.asp)
* [AirBnb](https://github.com/airbnb/javascript)
* [Google](https://google.github.io/styleguide/javascriptguide.xml)
* [MDN (Mozilla)](https://developer.mozilla.org/en-US/docs/Mozilla/Developer_guide/Coding_Style)

Je kunt programmeren vergelijken met het schrijven van een boek of een rapport: het is de bedoeling dat anderen dit begrijpen. Als het niet duidelijk is, is dat in eerste instantie de verantwoordelijkheid van de schrijver. Deze kan nooit het argument gebruiken: "voor een computer is het wel duidelijk".

### Mensen maken fouten

Een programmeur is ook maar een mens: als programmeur leer je snel genoeg dat het niet lukt om foutloos te werken. Maar je kunt er wel het nodige aan doen om het aantal fouten dat je maakt te beperken.

Sommige regels in style guides zijn ervoor bedoeld om bepaalde fouten te vermijden. In het bijzonder is dit zinvol als het om fouten gaat die lastig te vinden zijn.
