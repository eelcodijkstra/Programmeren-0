# Leesbare programma's

### Programma als instructie voor de computer

We beschrijven deze opdrachten in de taal Javascript. De spelregels van een programmeertaal zijn erg strikt: als je je daar niet aan houdt, werkt je programma niet, of doet het iets anders dan je bedoelt. Deze strikte regels zijn in eerste instantie bedoeld om de computer precies te instrueren.

De computer voert deze opdrachten letterlijk uit, ook als dat in jouw ogen misschien onzinngi is. Een computer doet precies wat je zegt, niet wat je bedoelt, of wat je wilt.

### Programma als uitleg voor mensen

Daarnaast hanteren wij onze eigen regels: deze zijn bedoeld voor onszelf, en voor andere mensen, om het programma leesbaar te maken. De tekst van een programma is net als een tekst in een boek: dit wordt veel vaker gelezen dan geschreven, en het is belangrijk dat de lezers begrijpen wat je bedoelt.

Waarom zouden andere mensen jouw programma's willen lezen?

* ze willen jouw programma gebruiken als basis voor een eigen programma;
* ze moeten de fouten in jouw programma verbeteren;
* ze moeten jouw programma aanpassen aan veranderde eisen of omstandigheden.

Overigens blijkt die "andere persoon" verrassend vaak jij zelf te zijn, op een later moment in de tijd. Je moet ook later nog kunnen begrijpen wat je gedaan hebt, en waarom.

> Enkele voorbeelden van regels voor de leesbaarheid:
> * gebruik namen met een duidelijke betekenis
> * gebruik "wit" (inspringen en lege regels) om de structuur duidelijk te maken

Je kunt een systeem gebruiken dat je helpt om aan deze regels te voldoen:

* bij de overgang op een nieuwe regel zorgt de editor voor het juiste aantal spaties om in te springen;
* een controleprogramma als JSLint of JSHint geeft aan als we bepaalde regels niet goed hanteren.

Sommige van de regels die wij hanteren zijn er ook voor bedoeld om de kans op bepaalde vervelende fouten zo klein mogelijk te maken.
